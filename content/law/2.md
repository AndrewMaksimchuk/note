# ЗАКОН УКРАЇНИ Про охорону дитинства

## Стаття 17. Право дитини на майно

Кожна дитина, в тому числі й усиновлена, має право на одержання в установленому законом порядку в спадщину майна і грошових коштів батьків чи одного з них у разі їх смерті або визнання їх за рішенням суду померлими незалежно від місця проживання. Дитина, батьки якої позбавлені батьківських прав, не втрачає права на успадкування їх майна.

У разі визнання батьків або одного з них рішенням суду безвісно відсутніми дитина має право на утримання за рахунок їх коштів і майна.

Батьки або інші законні представники не мають права без дозволу органу опіки та піклування, наданого відповідно до закону, вчиняти від імені малолітньої дитини правочини, визначені частиною другою статті 177 Сімейного кодексу України.

{Частина третя статті 17 в редакції Законів № 3234-VI від 19.04.2011, № 1871-IX від 05.11.2021, № 3265-IX від 14.07.2023}

На вчинення неповнолітньою особою правочинів, передбачених частиною другою статті 177 Сімейного кодексу України, має бути одержана згода батьків або інших законних представників такої особи та дозвіл органу опіки та піклування відповідно до закону.

{Статтю 17 доповнено новою частиною згідно із Законом № 3265-IX від 14.07.2023}

Суд у разі позбавлення батьків батьківських прав або відібрання дитини без позбавлення батьківських прав одночасно накладає заборону на відчуження майна та житла дітей, про що повідомляє нотаріуса за місцем знаходження майна та житла.

{Частина статті 17 із змінами, внесеними згідно із Законом № 2435-VI від 06.07.2010}

Інші права дитини на майно та порядок їх захисту встановлюються законами України.

{Частина шоста статті 17 в редакції Закону № 3265-IX від 14.07.2023}
