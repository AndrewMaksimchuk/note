# Гідротрансформатор

Гідротрансформа́тор (англ. torque converter; нім. Drehmomentwandler m) — механізм (лопатевий насос, напрямний апарат і гідротурбіна), що з допомогою рідини (води, мастила) передає або перетворює обертальний рух.

На відміну від гідромуфти у тороїдальній порожнині гідротрансформатора, заповненій робочою рідиною, крім лопатей насоса та турбіни є ще й лопаті реактора, або так званого напрямного апарата. Реактор зазвичай закріплюється у корпусі гідротрансформатора нерухомо. 

Існують також гідротрансформатори, в яких реактор зв’язаний з корпусом через обгінну муфту. Коли обгінна муфта розблокована, усі колеса гідротрансформатора обертаються з приблизно однаковою швидкістю і він працює в режимі гідромуфти. Для гідромуфти Mт = Mн, коефіцієнт трансформації k = 1 і коефіцієнт корисної дії η = i за такого режиму роботи наближається до одиниці. При значному навантаженні турбіна сповільнюється, потік рідини з неї набігає на передні поверхні лопатей реактора, обгінна муфта заклинюється, передаючи реактивний момент, машина переходить в режим гідротрансформатора, який має вищий ККД при нижчому i.

Деякі гідротрансформатори мають декілька турбінних та реакторних коліс (багатоступеневі гідротрансформатори).
Гідротрансформатори застосовуються у трансмісіях автомобілів, автобусів, тракторів, тепловозів. 

Гідротрансформатор застосовують у механізмах для пуску двигуна і зупинки машини без відключення трансмісії. Він дає можливість плавно розігнати і зупинити машину, автоматично змінити швидкості веденого вала залежно від навантаження на нього.

Гідротрансформатор при підвищенні опору автоматично знижує швидкість, а при зниженні опору збільшує її. У гідротрансформатор можна вмонтовувати обгінну муфту. Коли швидкість обертання турбінного колеса стає рівною швидкості обертання насосного колеса, муфта включається, даючи можливість жорстко з'єднати ведучий вал з веденим.
